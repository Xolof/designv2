Analys av aktuell webbplatsdesign
=======================

Den här rapporten syftar till att undersöka aktuella trender inom webbplatsdesign.

Urval
-----------------------
Undersökningen omfattar webbplatserna för de fem svenska partier som hade högst siffror i opinionsmätningarna i december 2019 enligt [val.digital](https://val.digital/).

Metod
-----------------------
Följande aspekter av webbplatsdesign och aktuella trender har undersökts.

* Layout -- Hur ser proportionerna mellan olika element ut och hur har de placerats?
* Typografi -- Vilka val av typsnitt har gjorts? Hur används olika typsnitt?
* Bilder -- Hur används bilder för att leverera partiets budskap?
* Texturer -- Används texturer eller har man satsat på platt design?
* Färger -- Vilken färgpalett har använts?
* Former -- Har några ovanliga former använts förutom kvadrater och rektanglar?
* Effekter -- Vilka effekter används när besökaren interagerar med sidan?

Då webbplatserna har ett omfattande innehåll har undersökningen främst fokuserat på förstasidorna.

Resultat
-----------------------


#### Socialdemokraterna [(socialdemokraterna.se)](https://www.socialdemokraterna.se/)

[FIGURE src="image/rapport/09_webbplatsdesign/s.png?w=600"]

##### Layout
Header och footer spänner över hela viewportens bredd. Förstasidan har en stor ["hero-bild"](https://www.w3schools.com/howto/howto_css_hero_image.asp) på partiledaren samt texten "Var med oss och bygg
ett starkare samhälle!" och en knapp, "Engagera dig!". Det huvudsakliga innehållet verkar vara begränsat till 1360 pixlar.

De viktigaste länkarna i navigationen har placerats synliga i headern. Ytterligare länkar kan visas genom att klicka på knappen "Meny" som
visar en meny som spänner över hela sidan.

Längre ner på sidan används tre kolumners layout och längst ner finns en stor röd ruta där användaren kan klicka för att läsa om partiets politik.

Footern är ljusgrå och innehåller kontaktuppgifter och fler länkar. Länkar till sociala media lyfts fram tillsammans med en "call to action" för att prenumerera på partiets nyhetsbrev.

##### Typografi
Sans-serifen "Avenir LT Std" har använts genomgående. Syftet med att använda en sans-serif kan vara att öka sidans tillgänglighet då sans-serifer är lätta att läsa på skärm.

##### Bilder
Bilder på viktiga personer inom partiet har fått stort utrymme i layouten. Löfven tar likt en trygg och folklig landsfader upp stora delar av vyn på landningssidan. Partiets logotyp finns längst upp till vänster och i footern. Ikoner har använts för att förtydliga vissa länkar, till exempel "Nyheter", "Press" och "Other languages".

##### Texturer
Designen saknar texturer och är helt platt.

#####  Färger
Socialdemokraternas klassiska färg, rött används i de delar som ska lyftas fram tillsammans med vitt.

#####  Former
De flesta element har rektangulära former med undantag från länkarna till sociala medier. Det är ett sätt att skapa enhetlighet och markera att länkarna till sociala medier leder till helt andra platser.

#####  Effekter

Knappar byter färg vid hover och länkar blir understrukna utan några övergångar.
Länkarna i footern använder animerade pilar vid hover vilket kan skapa en dynamisk känsla.
När den stora menyn visas används någon form av CSS-övergång där menyn tycks glida nerför sidan. När menyn stängs tonas den ut.
Undermenyerna i menyn animeras när man klickar på pilarna. Pilarna snurrar och undermenyn verkar gå från 0 i höjd till sina fulla höjd.


#### Sverigedemokraterna [(sd.se)](https://sd.se/)

[FIGURE src="image/rapport/09_webbplatsdesign/sd.png?w=600"]

##### Layout
Layouten spänner liksom hos Socialdemokraterna över hela webbläsarens bredd men det huvudsakliga innehållet verkar vara begränsat till 1080 pixlar.

Besökaren möts av en "Hero Image" och nedanför finns två kolumner som förklarar de viktigaste frågorna i partiets politik.

Därefter kommer en folklig uppmaning att följa partiet på Facebook. Sedan följer nyheter i tre kolumner. Som avgränsning används divar som liknar banderoller med partiets logotyp. Längre ner kommer fler hero-bilder med "call to action". Footern ser väldigt slätstruken ut.

Liskom hos s har flertalet länkar i menyn placerats under en särskild hamburgermeny.

##### Typografi
Sans serifen "VAGbold" används för rubriker medan släktingen "VAGthin" används för brödtext. Tanken med att använda ett runt typsnitt för rubriker kan vara att framställa partiet som lite extra mjukt och mysigt. Anledningen till varför man gör så är enkel. Det handlar om att etablera sig som ett accepterat parti i det svenska politiska landskapet. För att försöka släta över vissa tidigare snedsteg satsar man alltså på en lite mjukare grafisk profil.


##### Bilder
Även på sd.se används många "hero-bilder" för att fånga besökarens uppmärksamhet. Det är uppenbart att man även här försöker måla upp en glad och gullig bild. Åkesson får i den inledande bilden sällskap av en söt tjej som inte faller in i facket för det stereotypa skandinaviska utseendet. Partiledaren verkar också försöka se lite kramgo ut med mintgrön tröja och huvudet på sned. Längre ner på sidan framträder Jimmie som en man av folket iklädd skyddsdräkt i fabriksmiljö. De övriga bilderna visar upp blonda, unga, glada kvinnor. Valet av bilder matchar typografi, färger och den nya logotypen. Det är rimligt att anta att den mjuka, gulliga designen syftar till att attrahera fler kvinnor till ett parti med stor andel manliga anhängare. Genom att visa upp en kvinna som avviker från den stereotypa bilden som folk kanske har av en medlem i sd hoppas man även undvika att besökarna stämplar dem som rasister.

##### Texturer
Designen är väldigt platt men en gradient används i herotexterna.

#####  Färger
Färgsättningen innehåller mycket vitt med en mörkblå accentfärg. I ansträgningen att ge ett snällare intryck används även en gradient från rosa till orange i de stora rubrikerna.

#####  Former
Typsnittet är som tidigare nämnts rundat. Överlag är elementen fyrkantiga, men knapparna och vissa rutor har rundade kanter. Detta ligger i linje med ansatsen att tvätta bort den gamla negativa bilden av partiet.

#####  Effekter
Användningen av effekter är sparsmakad men knapparna har en tonande övergång till annan färg vid hover.

#### Moderaterna [(moderaterna.se)](https://moderaterna.se/)

[FIGURE src="image/rapport/09_webbplatsdesign/m.png?w=600"]

##### Layout
Layouten liknar de föregående partiernas där huvudinnehållet ligger centrerat och enbart spänner över en del av sidan medan vissa element tar upp hela skärmens bredd.
Headern ser väldigt vit ut och navigerinen i toppen har tonats ner. Istället vill man dra uppmärksamheten till de runda knapparna placerade i överkanten av herobilden. Dessa knappar innehåller tydliga "call to action" och en bild på Ulf Kristersson. Resultatet är att headern ser något okonventionell ut. Men den här taktiken bygger förmodligen på vetskapen om att de allra flesta besökare stannar mycket kort på en webbplats. Det gäller att suga in besökarna så fort som möjligt.

Det är intressant att notera att Moderaternas webbplats är den enda som placerat en video på startsidan. Att lyfta fram en video kan vara en bra idé då många besökare kan förväntas vara för lata för att orka läsa längre texter.

##### Typografi
Fonten "Neue Helvetica W01", en sans-serif används genomgående.

##### Bilder
De enda bilder som används på förstasidan är herobilden och en thumbnail på partiledaren samt logotypen.

##### Texturer
Som på de föregående sidorna används inga texturer.

#####  Färger
Användningen av färg är något sparsam. Partiets mörkblå och ljusblå färger används tillsammans med nyanser av grått. För att skapa lite variation har logotypen i herobilden fått bli lila.

#####  Former
Sidan har i stort sett en fyrkantig layout, men de runda knapparna i herosektionen sticker ut och fångar besökarens uppmärksamhet.

#####  Effekter
Det används inte mycket effekter. Vissa element har en övergång till ljusare eller mörkare vid hover.


#### Vänsterpartiet [(vansterpartiet.se)](https://www.vansterpartiet.se/)

[FIGURE src="image/rapport/09_webbplatsdesign/v.png?w=600"]

##### Layout
Bakgrunderna för varje sektion i Vänsterpartiets sida spänner över hela skärmens bredd och det huvudsakliga innehållet har fått en max-bredd av 1440 pixlar. Man har satsat på att använda en stor del av skärmens bredd. De olika sektionerna på startsidan har färglagts med olika bakgrunder och mönster.

##### Typografi
Fonten "Libre Franklin" används på hela webbplatsen.

##### Bilder
Flera av bilderna tar upp uppemot hälften av bredden av huvudinnehållet. Bilder används även för att illustrera några för partiet viktiga sakfrågor.

##### Texturer
Designen är väldigt platt och slät och matchar inte riktigt logotypens taggiga blomma.

#####  Färger
Givetvis används mycket rött här. För variationens skull har ett par sektioner fått ett gult eller grönt färgschema. Det är intressant att notera att en webbplats kan använda olika färgscheman i olika delar.

#####  Former
Liksom hos sd används mycket rundade former. Knappar och vissa länkar till artiklar är rundade och blir ännu rundare vid hover. De olika sektionerna har fått bakgrunder med olika former. Detta bidrar till att ge sidan ett lite mer dynamiskt intryck. Kanske finns här även en koppling till "mångfaldsideologin" som kan tänkas vara populär bland många av partiets sympatisörer. De rundade formerna och spexiga mönstren kan även tänkas syfta till att undvika de associationer till Sovjet med flera socialistiska diktaturer som många kan tänkas ha till Vänsterpartiet. En teori skulle alltså kunna vara att ju längre ut ett parti befinner sig till höger eller vänster desto mjukare försöker det göra sin design, åtminstone om partiet siktar på att accepteras i den relativa mittfåran.

#####  Effekter
CSS-transitions används när knappar blir rundare vid hover.

#### Centerpartiet [(centerpartiet.se)](https://www.centerpartiet.se/)

[FIGURE src="image/rapport/09_webbplatsdesign/c.png?w=600"]

##### Layout
Headern har markerats tydligt med Centerpartiets gröna färg och någon träliknande textur. Layouten har liksom på flera av de andra sidorna vissa herosektioner som tar upp hela skärmens bredd medan huvudinnehållet har en smalare maxbredd.

Sektionen för "Prenumerera på nyhetsbrev" och ikonerna för sociala media finns på två ställen straxe efter varandra i slutet av sidan. Frågan är om detta är en medveten strategi för att tjata till sig medlemmar eller bara administratörens slarvfel.

##### Typografi
De stora rubrikerna har fonten 'Centerfont gdi' som verkar vara Centerpartiets eget typsnitt. Att ta fram ett eget typsnitt lär vara en bra idé för en organisation som vill skapa en igenkännbar grafisk profil. Dock krävs resurserna för att anlita en designbyrå som kan lösa uppgiften.
Övrig text står i sans-serifen 'Open Sans'.

##### Bilder
Bilder används på liknande sätt som på de övriga webbplatserna. Viktiga personer inom partiet ges stort utrymme och Annie Lööf poserar med en traktor. Ikoner används vid många länkar. En del sektioner har försetts med gröntonade bakgrundsbilder.

##### Texturer
Texturer syns som bakgrund i navbaren och som bakgrund för vissa länkar.

#####  Färger
Centerpartiets gröna färg används rikligt och har kompletterats med en del rosa.

#####  Former
Liksom på de tidigare webbplatserna dominerar rektangulära former. Runda länkar i herotexten används på samma sätt som hos Moderaterna. Antingen är detta en trend eller är det samma designbyrå som har skapat sidorna.

#####  Effekter
Navbaren har försetts med dropdown-menyer och pilar som roterat vid hover. De runda länkarna blir något större vid hover.

Analys
-----------------------

Utifrån studien av de här webbplatserna kan några generella trender observeras.

En trend är att varva breda och smala sektioner. Header, footer och så kallade herosektioner brukar ta upp hela skärmens bredd medan huvudinnehållet har en smalare maxbredd.

En annan trend är stora "Herobilder" med uppmaning till att agera och en länk eller knapp som leder vidare.

CSS-övergångar används på bred front vid element som användaren kan interagera med. Det är förmodligen något som kommer användas allt mer och på mer avancerade sätt.

Platt design med klara färger, utan skuggor och texturer verkar vara vanligast.

Typsnitt i rubriker och herotexter kan anpassas för att signalera vissa egenskaper men flera av de undersökta webbsidorna använde samma typsnitt överallt.

Ikoner används ofta för att illustrera vissa länkar.

Inslag av icke rektangulära former kan med fördel användas för att utmärka viktiga element eller skapa variation.

Övrigt
-----------------------

Författare: Olof Johansson