---
---
Redovisning kmom06
=========================
Nu när kursen börjar dra sig mot sitt slut upplever jag att min bild av designprocessen har klarnat ganska väl. Designelement och designprinciper kändes som ganska abstrakta begrepp till en början, särskilt då olika källor använder olika terminologi. Men genom att laborera med att skapa ett par teman utifrån element och principer tyckte jag att begreppen blev mer konkreta.

Designelement och designprinciper är något som jag tror att även folk som aldrig har skolats i design använder sig av, men kanske utan att sätta ord på det. Fördelen med att ha en terminologi är att det blir lättare att resonera kring designprocessen både med sig själv och med folk man jobbar med. Det känns klockrent att som programmerare  kunna diskutera åtminstone grundläggande design med en riktig designer.

Från uppgiften “Utvärdera designprinciper som webbplatser använder sig av” tar jag med mig att bra design kan handla om att hitta en balans mellan struktur och kaos. De sidor som jag upplevde hade bra design hade en tydlig symmetri och ett strukturerat grid samtidigt som de hade vissa inslag av icke fyrkantiga former. De ovanliga formerna bryter av ifrån symmetrin och får designen att upplevas som mer spännande.

När jag jobbade utifrån designelement och principer kändes det som att designen blev mer genomtänkt än tidigare. Det var som att ha en checklista över vad jag vill åstadkomma med designen.

Min förståelse av "the final touch" är att det handlar om att utföra vissa finjusteringar för att få ihop helheten. Ofta kan det vara små detaljer som knyter ihop säcken och gör designen mer sammanhängande eller intressantare. Det skulle till exempel kunna handla om att styla en redan fullt fungerande navbar för att få den att se mer intressant ut eller att finjustera utrymmet mellan olika element.

En lärdom från det här kursmomentet och kursen i stort är att även om design kan upplevas som lite lätt flummigt så finns det många användbara redskap i designkonstens verktygslåda. Om man kan översätta de fina orden i konkreta observationer och åtgärder kan man komma långt med små medel.
