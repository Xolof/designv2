---
---
Redovisning kmom01
=========================

Ramverk för att bygga webbplatser har jag bara nosat lite lätt på tidigare. Men jag tycker att det känns som ett väldigt rimligt sätt att strukturera arbetet. Förmodligen skulle man förr eller senare komma fram till något liknande sätt att ordna sin kod. Men det är bättre att använda sig av hjulet än att uppfinna det på nytt.

Jag har använt Git och GitHub en del för små projekt som jag har skapat. Men jag är inte så insatt i det, jag har bara använt mig av de absoluta grunderna.
Markdown är något som jag har hört talas om och jag har tänkt att det verkar väldigt smidigt. Det känns onödigt att alltid behöva skriva i ren HTML.

Min uppfattning är att det är viktigt att användaren snabbt kan hitta den nödvändiga informationen på en sajt. Det ska kännas välkomnande och användaren ska tycka att det är trevligt att använda sig av webbplatsen.
Tyvärr känns det som att mycket av webben har blivit mindre trevlig de senaste åren på grund av alla "pop-up fönster" som frågar om man godkänner att de lagrar kakor eller vill att man skriver in sin epost-adress. Sådant stör verkligen användarens flow och kan göra folk riktigt irriterade.

Jag tycker att det känns som att det går väldigt mycket trender i webbdesignen och att designers ofta verkar använda sig av det senaste trenderna eller teknikerna bara för att de kan. Det är inte alltid som en flashig och trendig sida är bättre än en mer traditionell. Givetvis ska hantverket webbdesign få utvecklas. Men som designer bör man fråga sig, "är det här verkligen nödvändigt?". Jag tror att det gäller att se helheten i hur designen samverkar med användarens upplevelse. Boken *The Principles of Beautiful Web Design* verkar innehålla mycket intressant material om det ämnet.

Det gick ganska bra att styla webbplatsen. Till en början tyckte jag att det kändes lite svårare än tidigare eftersom strukturen redan var definierad. Efter att ha kollat igenom HTML-strukturen lite mer med hjälp av Dev-tools kändes det som att jag fick tillräckligt bra överblick för att kunna styla webbplatsen hjälpligt. Det ska bli intressant att se vilka metoder vi kan använda för att styla en storskalig webbplats på ett mer professionellt sätt.

Det är intressant att se likheterna mellan det vi gjorde i htmlphp och hur ramverket i den här kursen är uppbyggt. Jag tror att en färdighet webbprogrammerare måste besitta är att kunna skapa en struktur som möjliggör skalbarhet och hållbarhet. Det gäller att tänka lite som en arkitekt. En bra grundstruktur gör det lättare att lägga på nya lager av funktionalitet i ett senare skede.