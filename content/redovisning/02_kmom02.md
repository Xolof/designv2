---
---
Redovisning kmom02
=========================

Tidigare har jag hört sägas om LESS att det är strukturerat så som CSS egentligen borde vara. Så jag var nyfiken på att prova på det.

Jag tänkte redan under kursen htmlphp att CSS-koden började kännas svårare att överblicka när projektet blev lite större. Det blev många rader CSS i en fil och man fick scrolla mycket för att hitta de regler man ville redigera.

Jag kan redan se att det finns många fördelar med att använda LESS eller ett annat CSS-ramverk. Möjligheten att “nesta” selektorer känns klockren. När jag höll på med vanlig CSS tänkte jag att den möjligheten saknades.

Uppdelningen i moduler har fördelen att det blir mycket lättare att hitta rätt i koden. Som helhet känns LESS mycket mer som ett programmerings-språk jämfört med vanlig CSS.

Make eller liknande verktyg har jag inte hållit på med innan. Jag har inte någon djupare förståelse för exakt vad Make gör, men hittills vet jag att det kompilerar LESS till vanlig CSS och det räcker nog för tillfället.

I designen tog jag min utgångspunkt i dbwebbs logotyp och valde att använda mig mycket av gröna färger. Möjligtvis blev det lite för mycket grönt, det kan jag justera senare. Jag ville ha en flashbild som representerar någon form av tidlösa designprinciper så jag googlade på "fibonacci" och hittade en bild på någon växt som ska ha proportioner enligt fibonacci-sekvensen.

Om jag ska ge ett omdöme om min design så tycker jag att temat, förutom footern som inte riktigt passar in just nu, har en känsla av naturanknytning, möjligtvis en koppling till scouter eller militär. Den stajlade loggan med mörkgrön bård liknar ett tygmärke som sitter på vissa uniformer. Den designen kanske är helt rätt i vissa sammanhang och mindre bra i andra fall. Det gäller att vara medveten om hur en design kan uppfattas och vilka signaler den sänder ut.

Jag har inte tänkt så djupgående på layout och proportioner hittills utan fokuserade på att få webbplatsen att se okej ut på alla skärmstorlekar. Jag har lagt lite mer padding runt länkarna och stylat vissa rubriker och länkar så att de blir mer synliga. Det känns som att det är lättare att navigera på sidan nu. I kommande kurmoment tänker jag prova olika variationer av layout.

Min TIL är att LESS kan förenkla arbetet med CSS och att det är en kort inlärningskurva för att komma igång med det. Sen verkar det vara precis som med det mesta, det går att fördjupa sig ganska mycket och lära sig olika verktyg för att göra arbetet mer effektivt.